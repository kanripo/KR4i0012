# -*- mode: mandoku-view -*-
#+TITLE: 詩話總龜
#+DATE: 2015-09-23 10:35:21
#+PROPERTY: LASTPB  <md:KR4i0012_SBCK_037-1a>
#+PROPERTY: JUAN 30


因話錄載其家兵部君性尤嗜茶能自煎謂
　人曰茶須緩火灸活水煎坡有活水還須活火烹恐
　亦用此(黄常明/)
五代時鄭遨茶詩云嫩芽香且靈吾謂草中英夜臼和
　烟搗寒爐對雪烹維憂碧粉散常見綠花生最是堪
<pb:KR4i0012_WYG_078-1b>
　珍重能令睡思清范文正公詩云黄金碾畔綠塵飛
　碧玉甌中翠濤起茶色以白爲貴二公皆以碧綠言
　之何邪(三山老人語錄/)
茶之佳品造在社前其次則火前謂寒食前也其下則
　雨前謂穀雨前也佳品其色白若碧綠者乃常品也
　茶之佳品芽蘖細微不可多得若此數多者皆常品
　也茶之佳品皆㸃啜之其煎啜之者皆常品也齊己
　茶詩曰甘傳天下口貴占火前名又曰髙人愛惜藏
<pb:KR4i0012_WYG_078-2a>
　巖裏白甀封題寄火前丁謂茶詩曰開緘試新火須
　汲逺山泉凡此皆言火前蓋未知社前之品為佳也
　鄭谷茶詩曰入坐半甌輕泛綠開緘數片淺含香鄭
　雲叟茶詩曰維憂碧粉散常見綠花生沈存中論茶
　謂黄金碾畔綠塵飛碧玉甌中翠濤起宜改綠為玉
　翠為素此論可也而舉一夜風吹一寸長之句以爲
　茶之精美不必以雀舌鳥觜為貴今按茶至於一寸
　長則其芽葉大矣非佳品也存中此論曲矣盧仝茶
<pb:KR4i0012_WYG_078-2b>
　詩曰開緘宛見諫議面手閱月團三百片薛能謝劉
　相公寄茶詩曰兩串春團敵夜光名題天柱印維揚
　茶之佳品珍踰金玉未易多得而以三百片惠盧仝
　以兩串寄薛能者皆下品可知也齊己詩角開香滿
　室爐動綠凝鐺丁謂詩曰芽細烹還好鐺新味更全
　此皆煎啜之也煎啜之者非佳品矣唐人於茶雖有
　陸羽爲之說而評論未精至本朝蔡君謨茶錄既行
　則持論精矣以茶錄而覈前賢之詩皆未知佳味者
<pb:KR4i0012_WYG_078-3a>
　也(同上/)
唐以前茶惟貴蜀中所産孫楚歌云茶出巴蜀張孟陽
　登成都樓詩云芳茶冠六清溢味播九區他處未見
　稱者唐茶品雖多亦以蜀茶為重然惟湖州紫筍入
　貢毎歳以清明日貢到先薦宗廟然後分賜近臣紫
　筍生顧渚在湖常二境之間當採茶時兩郡守畢至
　最為盛會杜牧詩所謂溪盡停蠻棹旗張卓翠苔栁
　村穿窈窕桃澗渡喧豗劉禹錫何處人間似仙境春
<pb:KR4i0012_WYG_078-3b>
　山攜妓採茶時皆以此建茶絶無貴者僅得挂一名
　爾至南唐李氏時漸見貴始有團圏之製而造作之
　精經丁晉公始大備自建茶出天下所産皆不復可
　數今其處壑源沙溪土地相去丈尺之間品味已不
　同謂之外焙况他處乎則知雖草朩之微其顯晦亦
　自有時然唐自常衮以前閩中未有讀書者自衮教
　之而歐陽詹之徒始出而終唐世亦不甚盛今閩中
　舉子常數倍天下而朝廷將相公卿毎居十四五人
<pb:KR4i0012_WYG_078-4a>
　物尚爾况草朩微物也顧渚湧金泉毎造茶時太守
　先祭拜然後水漸出造貢茶畢水稍減至供堂茶畢
　巳減半太守茶畢遂涸蓋常時無水也或聞今龍焙
　泉亦然苕溪漁隠曰北苑官焙也漕司歳以入貢茶
　爲上壑源私焙也土人亦入貢茶為次二焙相去三
　四里間若沙溪外焙也與二焙相去絶逺自隔一溪
　茶爲下山谷詩云莫遣沙溪来亂真正謂此也官焙
　造茶常在驚蟄後一二日興工採摘是時茶芽巳皆
<pb:KR4i0012_WYG_078-4b>
　一槍蓋閩中地暖如此舊讀歐公詩有喊山之說亦
　傳聞之訛耳龍焙泉即御泉也水之増減亦隨水旱
　初無漸出遂涸之異但泉水極甘正宜造茶耳(蔡寛/)
　(夫詩話/)
蜀中數處産茶雅州䝉頂最佳其生最晚在春夏之交
　其地即書所謂蔡䝉旅平者也方茶之生雲霧覆其
　上若有神物護持之(東齋紀事/)
茶古不著所出本草云出益州唐以䝉山顧渚蘄門者
<pb:KR4i0012_WYG_078-5a>
　爲上品尚雜以蘇椒之類故李泌詩云旋沫翻成碧
　玉池添蘇散出琉璃眼遂以碧色為貴止曰煎茶不
　知㸃試之妙大率皆草茶也陸羽茶經統言福建泉
　紹等十州所出者其味極佳而只今建安為天下第
　一(遯齋閒覽/)
鄭可簡以貢茶進用累官職至觀文殿修撰福建路轉
　運使其姪千里於山谷間得朱草可簡令其子待問
　進之因此得官好事者作詩云父貴因茶白兒榮為
<pb:KR4i0012_WYG_078-5b>
　草朱而千里以從父奪朱草以予子譊譊不巳待問
　得官而歸盛集為慶親姻畢集衆皆贊喜可簡云一
　門僥倖其姪遽云千里埋寃衆皆以為的對是時貢
　茶一方騷動故也苕溪漁隠曰余觀東坡茘支歎注
　云大小龍茶始於丁晉公而成於蔡君謨歐陽永叔
　聞君謨進小龍團驚歎曰君謨士人也何至作此事
　今年閩中監司乞進鬭茶許之故其詩云武夷溪邊
　粟粒芽前丁後蔡相籠加争新買寵各出意今年鬭
<pb:KR4i0012_WYG_078-6a>
　品充官茶則知始作俑者大可罪也(髙齋詩話/)
詩云誰謂荼苦爾雅云檟苦茶注樹似梔子今呼早采
　者爲茶晚采者為茗一名荈蜀人名為苦茶故東坡
　乞茶栽詩云周詩記苦荼茗飲出近世初緣厭粱肉
　假此雪昏滯蓋謂是也六一居士嘗新茶詩云泉甘
　器潔天色好坐中揀擇客亦佳東坡守維揚於石塔
　寺試茶詩云禪窓麗午景蜀井出氷雪坐客皆可人
　鼎器手自潔正謂諺云三不㸃也(苕溪漁隠/)
<pb:KR4i0012_WYG_078-6b>
葉濤詩極不工而喜賦詠嘗有試茶詩云碾成天上龍
　兼鳳煑出人間蟹與蝦好事者戲云此非試茶乃碾
　玉匠人嘗南食也(西清詩話/)
唐相李衞公好飲惠山泉置驛傳送不逺數千里而近
　世歐陽少師作龍茶錄序稱嘉祐七年親享明堂致
　齋之夕始以小團分賜二府又給一餅不敢碾試至
　今藏之時熈寧元年也吾聞茶不問團餅要之貴新
　水不問江井要之貴活千里致水真僞固不可知縱
<pb:KR4i0012_WYG_078-7a>
　令識真已非活水自嘉祐七年壬寅至熈寧元年戊
　申首尾七年更閱三朝而賜茶猶在此豈復有茶也
　哉苕溪漁隠曰壬午之春余赴官閩中漕幕遂得至
　北苑觀造貢茶其最精即氷芽細如針用御泉水研
　造社前巳嘗貢餘毎片計工直四萬錢分試其色如
　乳平生未嘗曽啜此好茶亦未嘗嘗茶如此之早也
　(唐子西鬭茶記/)
魯直諸茶詞余謂品令一詞最佳能道人所不能言尤
<pb:KR4i0012_WYG_078-7b>
　在結尾三四句詞云鳳舞團團餅恨分破教孤冷金
　渠休浄隻輪慢碾玉塵光瑩湯響松風早減二分酒
　病味濃香永醉鄉路成佳境恰如燈下故人萬里歸
　来對影口不能言心下快活對省(苕溪漁隠/)
東坡詩春濃睡足午窓明想見新茶如潑乳又云新火
　發茶乳此論皆得茶之正色矣至贈謙師㸃茶則云
　忽驚午盞兔毫斑打作春甕鵞兒酒蓋用老杜詩鵞
　兒黄似酒對酒愛鵞兒若是則色黄烏得為佳茗矣
<pb:KR4i0012_WYG_078-8a>
　今東坡全集不載此詩想自知其非故刪去之(同上/)
臘茶出於建劍草茶盛於兩浙兩浙之品日注為第一
　自景祐以後洪州雙井白芽漸盛近歳製作尤精囊
　以紅紗不過一二兩以常茶十餘斤養之用辟暑濕
　之氣其品逺出日注上遂為草茶第一苕溪漁隠曰
　醉翁又有雙井茶詩云西江水清江石老石上生茶
　如鳳爪窮臘不寒春氣早雙井芽生先百草白毛囊
　以紅碧紗十斤茶養一斤芽長安富貴五侯家一啜
<pb:KR4i0012_WYG_078-8b>
　猶須三日誇蔡君謨好茗飲又精於藻鑒答程公闢
　簡云向得雙井四兩其時人還未識叙謝不悉尋烹
　治之色香味皆精好是為茗芽之冠非日注寶雲可
　並也涪翁尤譽雙井蓋鄉物也李公擇有詩誚之戲
　作解嘲云山芽落磑風回雪曽與尚書破睡来勿以
　姬姜棄憔悴逢時瓦釡亦鳴雷又答黄冕仲索煎雙
　井并簡王揚休詩云江夏無雙乃吾宗同舎頗似王
　安豐能澆茗椀前祓我風袂欲挹浮邱公吾宗落筆
<pb:KR4i0012_WYG_078-9a>
　賞幽事秋月下照澄江空家山鷹爪是小草敢與拜
　賜雲龍同不嫌水厄幸来辱寒泉湯鼎聽松風(同上/)
世言團茶始於丁晉公前此未有也慶厯中蔡君謨為
　福建漕使更製小團以充歳貢元豐初年建州又製
　密雲龍以獻其品髙於小團而其製益精矣曽文韶
　所謂莆陽學士蓬莱仙製成月團飛上天又云宻雲
　新様尤可喜名出元豐聖天子是也唐陸羽茶經於
　建茶尚云未詳而當時獨貴陽羨茶歳貢特盛茶山
<pb:KR4i0012_WYG_078-9b>
　居湖常二州之間修貢則兩守相會山椒有境會亭
　基尚存盧仝謝孟諫議茶詩云天子須嘗陽羨茶百
　草不敢先開花是已然又云開緘宛見諫議面手閱
　月團三百片則團茶巳見於此當時李郢茶山貢焙
　歌云蒸之馥馥香勝梅研膏轉動聲如雷茶神拜表
　貢天子萬人争喊春山摧觀研膏之句則知嘗為團
　茶無疑自建茶入貢陽羨不復研膏祇謂之草茶而
　巳(葛常之/)
<pb:KR4i0012_WYG_078-10a>
昨夜夢參寥師攜軸詩見過覺而記其飲茶兩句云寒
　食清明都過了石泉槐火一時新夢中問火固新矣
　泉何故新答曰俗以清明淘井當續成詩以記其事
　(東坡/)
　
　
　
　
<pb:KR4i0012_WYG_078-10b>
　
　
　
　
　
　
　
　詩話總龜後集巻三十

<pb:KR4i0012_WYG_079-1a>
欽定四庫全書
　詩話總龜後集巻

# -*- mode: mandoku-view -*-
#+TITLE: 詩話總龜
#+DATE: 2015-09-23 10:35:21
#+PROPERTY: LASTPB  <md:KR4i0012_SBCK_037-1a>
#+PROPERTY: JUAN 31


三十一　宋　阮　閲　撰
　　格致門
詩眼山谷言文章必謹布置毎見後學多言以原道命
　意曲折後予以此槩考古人法度如贈韋見素詩云
　紈袴不餓死儒冠多誤身此一篇立意故使人静聴
　而具陳之自甫昔少年日早充觀國賔致君堯舜上
　再使風俗淳皆儒冠事業也自此意竟蕭條至蹭蹬
<pb:KR4i0012_WYG_079-1b>
　無縱鱗言誤身如此也則意舉而文備故巳有是詩
　矣然必言其所以贈韋者於是有厚愧真知之句所以
　真知者謂傳誦其詩也然宰相職在薦賢不當徒愛
　人而已士故不能無望故曰竊效貢公喜難甘原憲
　貧果不能薦賢則去之可也故曰焉能心怏怏秪是
　走踆踆又將去海而去秦也然其去也必有遲遲不
　忍之意故曰尚怜終南山囘首清渭濵則所知不可
　以不别故曰常懐報一飰况懐辭大臣夫如此是可
<pb:KR4i0012_WYG_079-2a>
　以相忘於江湖之外雖見亦不可得而見矣故曰白
　鷗沒浩蕩萬里誰能馴終焉此詩前賢錄為壓巻盖
　布置最得正體如官府甲第㕔堂房室各有定處不
　可亂也韓文公原道與書之堯典如此其他皆謂之
　變體可也
曲水脩禊之㑹人各賦詩成两篇者自右軍安石而下
　纔十一人成一篇者郗曇虞悦而下十五人詩不成
　罰觥者凡十六人今觀所傳詩數皆四言五言而又
<pb:KR4i0012_WYG_079-2b>
　两類者两四韻者無幾四言二韻正十六字耳當時
　得預者往往皆知名士豈獻之軰終日不能措辭於
　十六字哉切意古人持重自惜不欲率爾恐貽乆逺
　譏議不如不賦之為愈(黄常明/)
白獻晉公云聞說風情䈥力在只如初破蔡州時雖叙
　其功業與夀康其語緩而不迫此可為作詩法也
　(䂬溪/)
省題詩自成一家非他詩比也首韻拘於見題則易於
<pb:KR4i0012_WYG_079-3a>
　牽合中聫縳於法律則易於駢對非若遊戯於烟雲
　月露之形可以縱横在我者也王昌齡錢起孟浩然
　李商隐軰皆有詩名至於作省題詩則踈矣王昌齡
　四時調玉燭詩云祥光長赫矣佳號得温其錢起巨
　魚縱大壑詩云方快吞舟意尤殊在藻嬉孟浩然騏
　驥長鳴詩云逐逐懐良馭蕭蕭顧樂鳴李商隐桃李
　無言詩云夭桃花正發穠李蕊方繁此等句兒童無
　異以此知省題詩自成一家也(丹陽集/)
<pb:KR4i0012_WYG_079-3b>
古辭云藁砧今何在山上復有山何當大刀頭破鏡飛
　上天藁砧砆也謂夫也山上有山出也大刀頭刀上
　鐶也破鏡言半月當還也此詩格非當時有釋之者
　後人豈能曉哉古辭又云圍碁燒敗襖着子故依然
　陸龜䝉皮日休固嘗擬之陸云旦日思雙履明時願
　早諧皮云莫言春繭薄猶有萬重思是皆以下句釋
　上句與藁砧異矣樂府觧題以此格為風人詩取陳
　詩以觀民風示不顯言之意至東坡無題詩云蓮子
<pb:KR4i0012_WYG_079-4a>
　擘開須見薏秋枰着盡更無棊破衫却有重縫處一
　飯何曽忘却匙是文與釋並見於一句中與風人詩
　又小異矣(丹陽集/)
老杜歌行與長韻律詩後人莫及而蘇黄用韻下字用
　故事處亦古所未到晉宋間人造語題品絶妙今古
　近世蘇黄帖題䟦之類率用此法尤為要妙(吕氏童/䝉訓)
學退之不至李翺皇甫湜然翺湜之文足以窺測作文
　用力處近世欲學詩則莫若先考江西諸𣲖(吕氏童/䝉訓)
<pb:KR4i0012_WYG_079-4b>
老杜歌行最見次第出入本末而東坡長句波瀾浩大
　變化不測如作雅劇打猛顐入却打猛顐出也(吕氏/童䝉)
　(訓/)
讀古詩十九首及曹子建詩如明月照高樓流光正
　徘徊之類詩皆思深逺而有餘意言有盡而意無窮
　也學者當以此等詩嘗自涵養自然下筆高妙
大槩學詩須以三百篇辭及漢魏間人詩為主方見古
　人妙處自無齊梁間綺靡氣味也
<pb:KR4i0012_WYG_079-5a>
少游過嶺後詩嚴重高古自成一家與舊作不同學者
　亦宜詳味文潜詩自然竒逸非他人可及如秋明樹
　外天客燈青映壁城角冷吟霜淺山寒帶水旱日早
　吹風川塢半夜雨卧冷五更秋之類逈出時流雖是天
　姿亦學可及學者若能常玩味此等語自然有變化
　處也
今人作詩自述則稱我謂人則稱君往往相習皆然杜
　子羙送孔巢父詩云道甫問信今何如墜馬諸公携
<pb:KR4i0012_WYG_079-5b>
　酒相看詩云甫也諸侯老賔客遇王倚飲云在於甫
　也何由羡則自述乃稱名送樊侍御云至尊方旰食
　仗爾布嘉惠寄李太白云昔年有狂客號爾謫仙人
　送竇九云非爾更持節何人符大名則謂人乃稱爾
　若謂尊之甚則稱名則前三人皆非通貴之士若謂
　卑則甚之稱爾則後三人皆非穉孺之列盖其詩格
　變態如是恐不繫重輕也
　　俲法門
<pb:KR4i0012_WYG_079-6a>
退之心訝近來惟貯火眼知别後自添花臨川云髪為
　感傷無翠葆眼從瞻望有𤣥花乆欽江揔文才妙自
　相虞翻骨相屯又云乆諸郭璞言多騐老比顔含意
　更踈韓我今罪重無歸望直去長安路八千永叔今
　日始知予罪大夷陵去此更三千柳十年顦顇到秦
　京誰料今為嶺外行王十年江海别常輕豈料今随
　寡嫂行柳直以踈慵招物議休將文字趂時名王直
　以文章供潤色未應風月負登臨十一年前南渡客
<pb:KR4i0012_WYG_079-6b>
　四千里外北歸人又一身去國六千里萬死投荒十
　二年蘇七千里外二毛人十八灘頭一葉身黄五更
　歸夢三千里一日思親十二時皆不約而合句法使
　然故也(黄常明/)
老杜雨詩云紫崖奔處黒白鳥去邊明而江碧鳥逾白
　山青花欲燃之句似之贈王侍御云曉鶯工迸泪秋
　月觧傷神而感時花濺泪恨别鳥驚心之句似之殆
　是同一機軸也(葛常之/)
<pb:KR4i0012_WYG_079-7a>
劉又詩酷似玉川子而傳於世者二十七篇而巳氷柱
　雪車二詩雖作語竒怪然議論亦皆出於正也氷柱
　詩云不為四時雨徒於道路成泥渣不為九江浪徒
　能泪役天之涯雪車詩謂官家不知民餒寒盡驅牛
　車盈道載屑玉載載欲何之秘蔵深宫以御炎酷如
　此等句亦有補於時與玉川月蝕詩稍相類(丹陽集/)
張籍云愛養無家客多傳得力方坡贈金山元老云蒜
　山幸有閑田地招此無家客任居(葛常之/)
<pb:KR4i0012_WYG_079-7b>
白云趂凉行遶竹引睡卧看書坡引睡文書信手畨書引
　睡魔誠人人所同也(葛常之/)
　　詩病門
學者須做有用文字不可盡力虚言有用文字所論文
　字是也議論文字須以董仲舒劉向為主禮記周禮
　及新序説苑之類皆當貫穿熟考則做一日便有一
　日工夫近世文字如曽子固諸序尤須詳味學古人
　文字須得短處如杜子羙詩頗有近質野處如封主
<pb:KR4i0012_WYG_079-8a>
　簿親事不合詩之類是也東坡詩有汗漫處魯直詩
　有太新竒太巧處皆不可不知東坡詩如成都畫手
　開十眉楚山固多𤠔青者黠而夀皆窮極思致出新
　意於法度之表前賢所未到然學者専力於此則亦
　失古人作詩之意
劉禹錫嘉話載楊祭酒贈項斯詩曰㡬度見君詩句好
　今觀標格勝於詩平生不觧蔵人善到處相逢説項
　斯斯集中絶少佳句如晩春花云踈與香風㑹細將
<pb:KR4i0012_WYG_079-8b>
　泉影移别張籍云子城西並宅御水北同渠拙惡有
　餘宜祭酒公謂標格勝於詩也祭酒乃敬之也其贈
　斯詩鄙俗如此與斯亦奚逺哉(葛常之/)
　　樂府門
周羙成為江寧府漂水令主簿之室有色而慧羙成毎
　欵洽于尊席之間世有傳風流子詞盖所寓意焉新
　綠小池塘風簾動碎影舞斜陽羡(一作/見)金屋去來舊
　時巢燕土花繚繞前度莓墻綉閣鳳帷深䖏許聴
<pb:KR4i0012_WYG_079-9a>
　得理絲簧欲説又休慮乖芳信未歌先噎愁轉清商
　暗想新粧了開朱户應自待月西廂最苦夣魂今宵
　不到伊行問甚時却與傳音密耗痴將秦鏡偷換韓
　香大便教人霎時厮見何妨新綠待月皆簿㕔亭軒
　之名也(俞羲仲云/)
徐幹臣(伸/)三衢人政和初以知音律為太常典樂出知
　常州嘗自製轉調二郎神之詞云悶來彈鵲又攪碎
　一簾花影謾試着春衫還思纎手薫徹金虬燼冷動
<pb:KR4i0012_WYG_079-9b>
　是愁端如何向但恠得新來多病嗟舊日沈腰如今
　潘鬂怎堪臨鏡重省别時泪滴羅襟猶凝為我厭厭日
　高慵起長託春酲未醒鴈足不來馬蹄難駐門掩一
　亭芳景空佇立盡日欄杆倚遍晝長人静既成㑹開
　封户李孝夀來牧吾郡李以嚴治京兆號李閻羅道
　出郡下幹臣大合樂燕勞之喻羣娼令謳此詞必待
　其問乃止娼如戒歌至三四李果詢之幹臣蹙頞云
　某頃有一侍婢色藝冠絶前嵗以亡室不容逐去今
<pb:KR4i0012_WYG_079-10a>
　聞在蘇州一兵官處屢遣信欲復來而今之主公靳
　之感慨賦此詞中所叙多其書中語適有天幸公擁
　麾于彼不審能為我致之否李云此甚不難可無慮
　也既次無錫賔賛者請受謁次第李云郡官當至楓
　橋橋距城十里而逺翌日艤舟其所官吏上下望風
　股栗李一閲刺忽大怒云都監在法不許出城乃亦
　至此使郡中萬一有火盗之虞豈不殆哉斥都監下
　堦荷校送獄又數日取其供牘判奏字其家震惧求
<pb:KR4i0012_WYG_079-10b>
　援宛轉哀鳴致懇李笑云且還徐典樂之妾了來理
　㑹兵官者觧其指即日承命然後舎之
曽文肅十子㝡鍾愛外祖空青公有夀詞云江南客家
　有寧馨兒三世文章稱大手一門兄弟獨良眉籍甚
　衆多推千里足來自渥洼池莫倚善題鸚鵡賦青山
　須待健時歸不似傲當時其後外祖果以詞翰名世
　可謂父子為知巳也(揮塵録/)
世傳温公有西江月一詞今復得錦堂春云紅日遲遲
<pb:KR4i0012_WYG_079-11a>
　虚廊轉影槐隂迤𨓦西斜彩筆工夫難狀晩意烟霞
　蝶尚不知春去漫遶幽砌㝷花奈猛風過後縱有殘
　紅飛向誰家始知青鬂無價歎飄零宦路荏苒年華
　今日笙歌叢裏特地咨嗟席上青衫濕透算感舊何
　止琵琶怎不教人見老多少離愁散在天涯(東臯雜/錄)
送劉貢父守維陽作長短句云平山欄檻倚晴空山色
　有無中平山堂望江右諸山甚近或以謂永叔短視
　故云山色有無中東坡笑之因賦快哉亭道其事云
<pb:KR4i0012_WYG_079-11b>
　長記平山堂上欹枕江南烟雨杳杳沒孤鴻認取醉
　翁語山色有無中盖山色有無中非烟雨不能然也
　(藝苑/)
方囘詞有鴈後歸云巧剪合歡羅勝子釵頭春意翩翩
　艶歌淺笑拜嫣然願郎宜此酒行樂駐華年未至文
　園多病客幽襟悽斷堪怜舊遊夢挂碧雲邉人歸落
　鴈後思發在花前山谷守當塗方囘過焉人日席上
　作也腔本臨江仙山谷以方囘用薛道衡詩故易以
<pb:KR4i0012_WYG_079-12a>
　鴈後歸云唐劉餗傳記云隋薛道衡聘陳為人日詩
　曰入春纔七日離家已二年南人嗤之及云人歸落
　鴈後思發在花前乃曰名下無虚士(復齋漫錄/)
後山詩話謂退之以文為詩子瞻以詩為詞如教坊雷
　大使之舞雖極天下之工要非本色余謂後山之言
　過矣子瞻佳詞冣多其間傑出者如大江東去浪淘
　盡千古風流人物赤壁詞明月幾時有把酒問青天
　中秋詞落日綉簾捲庭下水澄空快哉亭詞乳燕飛
<pb:KR4i0012_WYG_079-12b>
　華屋悄無人桐隂轉午初夏詞明月如霜好風如水
　清景無限夜登燕子樓詞楚山脩竹如雲異材秀出
　千林表詠笛詞玉骨那愁瘴霧氷肌自有仙風咏梅
　詞東武南城新堤固漣漪初溢宴流杯亭詞氷肌玉
　骨自清凉無汗夏夜詞有情風萬里巻潮來無情送
　潮歸别參寥詞缺月挂踈桐漏斷人初静秋夜詞霜
　降水痕收淺碧鱗鱗露逺洲九日詞凡此十餘詞皆
　絶去筆墨畦逕間直造古人不到處真可使人一唱
<pb:KR4i0012_WYG_079-13a>
　而三歎若謂以詩為詞是大不然子瞻自言平生不
　善唱曲故間有不入腔處非盡如此后山乃比之教
　坊雷大使舞是何毎况愈下盖其謬耳
　
　
　
　
　
<pb:KR4i0012_WYG_079-13b>
　
　
　
　
　
　
　
　詩話總龜後集巻三十一

<pb:KR4i0012_WYG_080-1a>
欽定四庫全書
　詩話總龜後集巻
